---
layout: post
title:  "Koulun alkua"
date:   2018-09-10
categories: fuksit
---

Heipä hei! Tässä on teidän ensimmäinen kapteenin viikkomaili. Tällä viikolla teillä on edessä Otasuunnistus, Otatarhan ajojen lähtölaukaus ja Lettu- ja peli-ilta!

Tämän viikkomailin ideana on pitää teidän fuksit kärryillä tulevista tapahtumista. Tiedote ilmestyy epäsäännöllisen säännöllisesti viikottain, ja siinä kerrotaan killan omista tapahtumista, fukseille suunnatuista asioista ja monesta muusta.

## Sisällysluettelo
1.	Tärkeää
	1. Ilmoittaudu fuksisitseille!
	2. Otatarhan ajokin lähtölaukaus 13.9 torstaina klo 17:15 T-talolla
	3. Lettu- ja peli-ilta 13.9 torstaina klo 17:15 Takkakabinetissa
	4. Liity tiedotuskanaville
2. Fuksi- ja kilta-asiat
	1. Stadisuunnistus 11.9 klo 18:00 @ Senaatintori
3. Muut
	1. Lakinlaskijaisten lipunmyynti aukeaa

## Tärkeää

### 1. Ilmoittaudu fuksisitseille!
Fuksisitsit ovat fuksien ensimmäinen kosketus sitsimaailmaan. Sitseillä T-talon aula katetaan koreaksi, pukeudutaan siististi, ja nautitaan maukas kolmen ruokalajin illallinen railakkaan seuran ja laulun kera. Lisäksi illan aikana tullaan näkemään esiintymisiä: tylsää ei kerkeä tulla!

Älä säikähdä, jos sitsit ovat täysin vieras konsepti: ilta käynnistetään fuksien osalta jo klo 18:00 lyhyellä infotilaisuudella, jossa fuksit perehdytetään sitsikulttuuriin. Muut saapuvat paikalle klo 18:30 cocktailtilaisuuteen, ja itse sitsit alkavat klo 19:00 gongin kumahtaessa.

Sitsit ovat olennainen osa teekkarikulttuuria, ja sitseihin liittyy paljon erilaisia tapoja ja käytäntöjä. Opiskelijaelämästä jää kohtuuttoman suuri osa näkemättä, jollei yksillekään sitseille osallistu. Tule siis fuksisitseille kokemaan yksi opiskelijakulttuurin hienoimmista ilmiöistä sekä nauttimaan erinomaisista tarjoiluista.

Sitsit kustantavat fukseilta 10e, ISOilta ja kutsuvierailta 20e.

Sitsien loputtua siirrytään jatkoille Rantasaunalle, kannattaa siis napata jo sitseille mukaan saunatarvikkeet sekä halutessasi käteistä virvokkeita varten!

Ilmoittautumien on sitova ilmon sulkeuduttua.

* MITÄ: Ainutlaatuiset fuksisitsit!
* MISSÄ: T-talon aula, Konemiehentie 2
* MISSÄ ON JATKOT? Rantasauna, Jämeräntaival 5:sen takana
* MILLOIN: Perjantai 21.9. klo 18:00 alkaen
* MAKSAA: Fuksit 10e, ISOt ja kutsuvieraat 20e
* DRESSCODE: Miehillä tumma puku ja naisilla cocktailmekko

### 2. Otatarhan ajojen lähtölaukaus 13.9 @ T-Talo
Lakinlaskijaispäivä käynnistetään tänäkin vuonna Otatarhan ajoilla, eli kilpailulla, josta ei vauhtia tai hauskanpitoa puutu!

Haasta kisaan itsesi ja muut, suunnittele mahtavin kulkupeli, toteuta se ja tule taistelemaan voitosta vuoden tiukimpiin aika-ajoihin Ossinlammelle! Perinteisesti jokaisen killan fuksit ovat osallistuneet tähän F1-kilpailujakin hurjempaan mittelöön itsetehdyllä, ei-moottoroidulla ajoneuvolla. Pisteitä on jaossa ajokin tyylikkyyden ja nopeuden lisäksi myös tiimin meiningistä. Kisassa parhaiten menestyneet palkitaan ruhtinaallisesti, joten valmistautuminen kilpailuun kannattaa aloittaa NYT!

Saavu siis T-talolle torstaina 13.9. klo 16:15 työntämään liikkeelle eeppisen ajokin rakennusprojekti ja voittamaan Otatarhan ajot TiK-fukseille!

### 3. Lettu- ja peli-ilta
Tervetuloa ensimmäisen opiskeluviikon kunniaksi rentoutumaan Takkakabinetin lämpöön! Luvassa monipuolinen tarjonta pelejä korteista virtuaalisiin, sekä suussasulavia lettuja. Nappaa mukaan omat suosikkipelisi, ja seuraa vain nopan kilinää tai taikinan tuoksua kohti Jämeräntaival 3:ta!

### 4. Liity tiedotuskanaville
Saat tärkeät tiedotteet jatkossa varmemmin, kun liityt fuksien omalle tiedotuskanavalle <https://t.me/tikfuksitiedotus18> (Telegramissa @tikfuksitiedotus18). Lisäksi liity koko killan yhteiselle tiedotuskanavalle <https://t.me/tiktiedotus> (Telegramissa @tiktiedotus)


## Fuksi- ja kilta-asiat

### 1. Stadisuunnistus 11.9 klo 18:00 @ Senaatintori

Vapise Helsinki!

Otaniemen opiskelijat valloittavat Itäisen Satamakaupungin tiistaina 11.9. ja herättävät hilpeyttä kanssaeläjissään suorittaessaan mitä eriskummallisempia tehtäviä pääkaupunkimme vilskeessä. Stadisuunnistus alkaa klo 18.00 Senaatintorilta ja rastit sijoittuvat Helsingin ydinkeskustan alueelle.

Rastit ovat auki 18:00-21:30 ja jatkot järjestetään Club Capitalissa osoitteessa Fredrikinkatu 51 klo 21:00 alkaen. Capitalissa suuta kostuttavat opiskelijaystävälliset hinnat koko illan!

Sisäänpääsy jatkoille maksaa 1,5€ + narikka 3,5€.

## Muut

### 1. Lakinlaskijaisten lipunmyynti aukeaa

Lakinlaskijaiset tulee ja tapahtuman nettilipunmyynti alkaa jo huomenna kello 12.00!
Tapahtumalippuja voi ostaa osoitteesta <https://bailataan.fi/events/68c5097b-b119-4d99-a3e1-77f27c2c4a44> sekä viikolla 39 järjestettävistä lipunmyynneistä kandikeskuksessa. 

Päälavalla illan aloittaa suomalainen uuden sukupolven pop-artisti Aleksanteri Hakaniemi jonka jälkeen meininki huipentuu, kun Saksasta asti lavaa saapuu tömistämään kesähittejä tahkonnut ItaloBrothers!